As dras vestir plus ne repose,<br />
si a les sa mere lessiez.<br />
Et li prodom s’est abessiez,<br />
se li chauça l’esperon destre.<br />
La costume soloit tex estre<br />
que cil qui feisoit chevalier<br />
li devoit l’esperon chaucier.<br />
Et li prodom s’est abeissié,<br />
Se li a l’esperon chaucié.<br />
D’autres vaslez asez i ot,<br />
chascuns qui avenir i pot<br />
a lui armer a sa main mise.<br />
Et li prodom l’espee a prise,<br />
se li ceint et si le beisa,<br />
et dit que donee li a<br />
la plus haute ordre avoec l’espee<br />
que Dex a fete et comandee,<br />
c’est l’ordre de chevalerie,<br />
qui doit estre sanz vilenie.<br />
Et dist : « Biau frere, or vos sovaingne,<br />
se il avient qu’il vos covaingne<br />
conbatre a aucun chevalier,<br />
ice vos voel dire et proier :<br />
se vos an venez au desus<br />
que vers vos ne se puisse plus<br />
desfandre ne contretenir,<br />
einz l’estuisse a merci venir,<br />
qu’a a* esciant ne l’ociez.<br />
Et gardez que vos ne soiez<br />
trop parlanz ne trop noveliers.<br />
Nus ne doit estre trop parliers<br />
que sovant tel chose li* die<br />
qu’an li atort a vilenie,<br />
et li saiges dit et retret :<br />
« Qui trop parole pechié fet. »<br />
Por ce, biau frere, vos chasti<br />
de trop parler, et si vos pri,<br />
se vos trovez pucele ou fame,<br />
ou soit ou dameisele ou dame,<br />
desconselliee soit de rien,<br />
conselliez la, si feroiz bien,<br />
se vos consellier la savez<br />
et se le pooir en avez.<br />
Une autre chose vos apraing,<br />
et nel tenez mie a desdaing,<br />
qui ne fet mie a desdaignier :<br />
volantiers alez au mostier<br />
proier celui qui tot a fait<br />
que de vostre ame merci ait<br />
et qu’an cest siegle terrien<br />
vos gart come son crestien. »<br />
Et li vaslez dist au prodome :<br />
« De toz les apostres de Rome<br />
soiez vos beneoiz, biau sire,<br />
qu’autel oï ma mere dire.<br />
— Or nel dites jamés, biau frere,<br />
fet li prodon, que vostre mere<br />
vos ait apris et anseignié.<br />
De ce mie ne vos blas gié<br />
se vos l’avez dit jusque ci,<br />
mes des or, la vostre merci,<br />
vos pri que vos an chastiez,<br />
que se vos plus le diseiez,<br />
a folie le tanroit l’an.<br />
Por ce vos pri, gardez vos an.<br />
— Et que dirai ge donc, biau sire ?<br />
— Li vavasors, ce poëz dire,<br />
qui vostre esperon vos chauça,<br />
le vos aprist et anseigna. »<br />